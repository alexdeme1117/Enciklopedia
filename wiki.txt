A Nagy szovjet enciklopédia (oroszul Большая советская энциклопедия, rövidítve БСЭ), a Szovjetunióban kiadott, három kiadást megért nagyenciklopédia, egyike a legrészletesebb enciklopédiáknak a világon. Oroszországban és a szovjet utódállomokban ma is népszerű, amit a 2001-ben megjelent cd-kiadás sikere is bizonyít. Mindhárom kiadás köteteit a szovjet tudomány legjobb képviselői írták a kommunista párt szigorú felügyelete mellett. Az enciklopédiának saját kiadója volt, amely más enciklopedikus munkákat is megjelentetett. 1957–1990 között folyamatosan (évente) megjelent a Nagy szovjet enciklopédia évkönyve, amely a világban évente végbement fontos változásokról adott számot.

Első kiadás

Az első kiadás 1926–1947 között jelent meg 65 kötetben. Mintegy 65 ezer szócikket tartalmazott; főszerkesztője Otto Smidt akadémikus volt. Kötetenként 50-60 ezer példányban jelent meg; összesen 12 ezer illusztrációt és 1000 térképet tartalmazott.

Második kiadás

A gyorsan változó tudományos és politikai élet szükségessé tette a második kiadás megjelentetését. Első kötetét 1949 decemberében, Sztálin 70. születésnapján jelentették meg, az 51.-et (mely a Szovjetuniót bemutató pótkötet) 1958-ban. Mintegy 100 ezer szócikkének nagy része rendkívül részletes. Kötetenként 500-600 térkép és kép található benne. 1951-ig Szergej Vavilov, majd az ő halála után Borisz Vvegyenszkij akadémikus volt a főszerkesztő. Kötetenként 250-300 ezer példányban jelent meg. Az orosz törvények szerint az első 24 kötet anyaga szabadon felhasználható a forrás feltüntetésével, a többi ma is jogvédett.

Harmadik kiadás

A második kiadás cikkeinek sztálinista szemlélete az 1960-as évekre időszerűtlenné vált (jellemző módon Sztálin politikai ellenfelei – például Trockij, Zinovjev – nem kaptak saját szócikket). Takarékossági okokból az 1969–1978 között megjelent 30 kötetes harmadik kiadás szócikkei lerövidültek, a térképeket és képeket (melyeket a második kiadásban még pauszpapírral védve külön lapokon jelentettek meg) összevonták. A 95 ezer szócikkel rendelkező enciklopédia főszerkesztője Alekszandr Prohorov Nobel-díjas fizikus volt. 1973-ban elkezdődött az angol nyelvű változat kiadása, 1977–1983 között pedig (34 kötetben) görög nyelven is megjelent.

A harmadik kiadás online-verziója (oroszul)

Külső forrás: LexikonokSzovjetunió
